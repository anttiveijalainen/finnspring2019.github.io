# FinnSpringissä maksat kisamakkaran kätevästi maksukortilla

Aika rientää ja housut kuluu, sanoi sotilas Pekka ja Pätkä Suezilla-elokuvassa. Sen verran pitkälle on aika meitä kuljettanut, että ainakin allekirjoittaneelta perinteistä käteistä löytyy lähinnä Keski-Eurooppaan suuntautuvilla työmatkoilla, niilläkin Saksan keskiaikaisia takseja varten. Kisapaikoilla olen viime aikoina useimmiten joutunut käymään vaimon lompakolla tai pummimaan kavereilta käteistä, jotta pääsen sen aina niin olennaisen kisamakkaran makuun. Kortit ovat käyneet lähinnä Jukolan Viestin tasoisissa suurkisoissa ja tällöin järjestäjät ovat käyttäneet vuokralaitteita.

 FinnSpringissä haluamme tarjota nykyaikaisen kilpailun. Hankimme Paimion Rastille maksupäätteen, ja todennäköisesti saamme vielä kisan alla laitteen tai pari lisää. Maksupäätteet tukevat lähimaksu- ja sirukortteja sekä Apple Pay/Google Pay -kännykkämaksuja. Jos tekniikka pelaa, niin pikkupurtavan ja virvokkeiden saaminen ei pitäisi enää vaatia käyntiä kaverin lompakolla.

Koska uusi on aina uutta ja ongelmia voi ilmetä, toivomme toki, että myös perinteistä valuuttaa on useimmilla vielä mukana!

## Kuinka se toimii? Miten saamme korttimaksut meidän kisoihin?

Maksukorttien saapuminen suunnistuskisoihin on toistaiseksi ollut kiinni rahasta. Päätelaitteet ovat olleet kalliita, vaatineet kuukausiveloituksellisia sopimuksia ja vielä maksuistakin otetaan siivut välistä.

Nyt markkinoille on tullut parikin palveluntarjoajaa, joiden laitehinta on poljettu alas ja kuukausihintaa ei oteta. FinnSpringissä käytössä oleva laite/palveluntarjoaja on [SumUp](https://sumup.fi). Näissä maksupäätteitä yleensä “ohjataan” älypuhelimesta tai tabletista, josta ne saavat myös verkkoyhteytensä. Maksuista toki viedään provisio välistä, mutta ihan kohtuullisuudessa sentään pysytään. Nykyään pankitkin veloittavat seuroja makkarakioskin käteisen tilittämisestä.

**Nähdään makkarajonossa!**

Matti Tahvonen, kilpailun johtaja
