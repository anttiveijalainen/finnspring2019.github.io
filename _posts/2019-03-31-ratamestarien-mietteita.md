---
layout: post
title: Ratamestareiden ajatuksia FinnSpring-kisojen lähestyessä
---

![Maastokuva]({{ site.url }}/img/2019-03-30-hirvenpaska.jpg "Hirvenjälki")
*Alueelle poikkeuksellisen luminen talvi teki ratamestarien työstä oivaa hikiliikuntaa. Jukka Oksa bongasi lumitalven keskellä hirven maisemahuussin maaston korkeimmalta kohdalta. Jutun lopussa vielä pari Jukan maastokuvaa viime vuoden puolelta.*

Lunta on ollut maastossa tavanomaista enemmän ja se on haitannut ratamestariryhmän maastotyöskentelyä. Ratamestari Jukka Oksa totesi ratamestareiden tehneen kolmisen kuukautta toimistotöitä lumitilanteen takia. Maaliskuusta lähtien on pystytty liikkumaan maastossa. Rastipukkien rakentaminen on aloitettu. Huomattava osa perinteisistä rastipukeista korvataan nykyaikaisilla rastitikuilla, mikä on vähentänyt talkootyötä. Lasten ratojen tekemiselle luminen talvi asetti haasteita, sillä lumi peitti kulku-urat. Lumitalvesta huolimatta aikatauluissa on pysytty, totesi lasten ratojen ratamestari Olli Axelin.

Ratamestariryhmän yhteistyö on sujunut hyvin. Maaston käyttö ja kilpailukeskus suunniteltiin yhdessä heti projektin alussa. Tämän jälkeen kukin ratamestari on tehnyt omia ratojaan. Välillä on tarkasteltu tilannetta ja yhdistelty rastipisteitä. Molempina päivinä on käytössä samoja rastipisteitä, mutta niitä käyttävät eri sarjat ja rasteille tullaan eri suunnista.

Maasto sopii lasten radoille. Maastosta löytyy selkeitä etenemisreittejä sekä haasteellisia paikkoja. Maasto mahdollistaa sen, että 10-vuotiaille voidaan tarjota rastireitin lisäksi puhdas rata, totesi Olli Axelin.

Jukka Oksan mielestä pitkän matkan kilpailulle melko rikkonainen maasto ei ole paras mahdollinen. Pitkän matkan kilpailuun on tehty pitkiä reitinvalintavälejä sisältäviä ratoja, joilla olisi melko vähän rasteja. Reittien suunnittelussa on huomioitu myös maajoukkuevalmentajien toiveita. FinnSpringissä radat tarjoavat monipuolisia haasteita. Maasto on nopeakulkuista. Rytmityksen hallitseminen on tärkeätä. Välillä vastaan tullee vaativia rastipisteitä loivista rinteistä tai useiden käyrien keskeltä. Oksan mukaan kilpailua ei hävitä muutamaan kävelyaskeleeseen, mutta voittamiseen niitä voi tarvita. Jukka Oksa totesi salaperäisesti, että vihreää löytyy vähän kartalta ja kuka sinne rastiakaan laittaisi.

Viestikilpailun ratamestari Sami Valkama kertoi maaston mahdollistavan monipuoliset ratalinjaukset, jolloin erilaiset suunnistusominaisuudet pääsevät esille. Viestiratojen suunnittelussa on huomioitu kilpailukauden alku sekä lauantain pitkän matkan kilpailu.  FinnSpringissä tarvitaan hyvää suunnistustaitoa.  Omien vahvuuksien hyödyntäminen on kaiken a ja o. Viestikilpailun hajonnat erottavat jyvät akanoista. Sami Valkaman mukaan kilpailumaasto on hieno ja kartta laadukas.

Olli Axelinin mukaan lähellä kilpailukeskusta on paljon polkuja ja polkujen risteyksiä. Nuorempien on luettava tarkasti karttaa, jotta esimerkiksi viiden polun risteyksessä osaa valita oikean uran. Keväällä moni vaihtaa sarjaa, joten ratoja ei ole tehty liian haastaviksi. Jukka Oksa toivoo, että FinnSpring tarjoaisi hienoja elämyksiä kaikille osallistujille.

Liisa Ahonen, FinnSpring 2019 tietottaja

![Maastokuva]({{ site.url }}/img/2019-03-30-metsa.jpg "Maastokuva")
![Maastokuva]({{ site.url }}/img/2019-03-30-metsa2.jpg "Maastokuva")
![Maastokuva]({{ site.url }}/img/2019-03-30-kallio.jpg "Maastokuva")

