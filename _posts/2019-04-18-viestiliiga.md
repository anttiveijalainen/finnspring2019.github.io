---
layout: post
title: Finnspring-viestissä Viestiliigan toinen erä - ISTV välittää tunnelmat suorana
---

![Finnspring]({{ site.url }}/img/2019-04-18_finnspring_uusi.jpg "Viestiliiga") ![Finnspring]({{ site.url }}/img/2019-04-18_vl.jpg "Viestiliiga")

Vuoden 2019 Viestiliiga täräytettiin räväkästi käyntiin viikko sitten perjantai-iltana (12.4.) Raisiossa, Turun Suunnistajien järjestämän [Kevätyön viestin](https://tus.fi/kyv2019) merkeissä. Sarjan toinen osakilpailu juostaan heti seuraavana sunnuntaina Sauvossa Finnspring-viestissä.

Viestiliigassa kilpaillaan seitsemässä osakilpailussa, erikseen miesten ja naisten sarjoissa. Pisteitä jaetaan jokaisella kerralla sijoituksen mukaisesti ja syksyllä eniten pisteitä keränneet joukkueet julistetaan voittajiksi.

Kaudeksi 2018 uudelleenlanseerattu Viestiliiga on mukavasti elävöittänyt suomalaisten seurojen viestisuunnistustoimintaa: Finnspringin pääsarjoihin on ilmoittautunut yhteensä 166 viestijoukkuetta. [Vuoden 2013 Finnspring-viesti](http://www.paimionrasti.fi/kilpailut/13/finnspring/) järjestettiin samasta kilpailukeskuksesta saman mittarin näyttäessä 131:tä.

## Löytyykö Pargas IF:lle ja Tampereen Pyrinnölle haastajia?

Tämän kauden ensimmäisen erän Raisiossa veivät nimiinsä Pargas IF (D21) ja Tampereen Pyrintö (H21).

Erityisen mahtavaa oli nähdä “Piffenin” naisten paluu - takaisin yhdeksi suomalaisen huippusuunnistuksen kärkiseuroista. 
Edellisenä viikonloppuna monilta seuroilta puuttui joukkueesta useita maajoukkuesuunnistajia, jotka leireilivät samaan aikaan Norjassa. Nyt tilanne on toinen, kun moni seura asettaa viivalle parhaimmistonsa.
Viime vuosien vahvat seurat Koovee, Tampereen Pyrintö sekä MS Parma ja SK Pohjantähti tulevat keikkumaan kärkipaikoilla. Haastajia on monia: Rastikarhut, Paimion Rasti ja miksei myös Helsingin Suunnistajat.

Tampereen Pyrinnön suvereeni kaksoisvoitto KYV:n H21-sarjassa veti varmasti monet kilpailijat nöyräksi. 
Mielenkiintoista on nähdä, miten heitä sunnuntaina haastavat Nouskin lisäksi myös vahvasti kauden aloittanut Kalevan Rasti sekä Helsingin Suunnistajat, unohtamatta Kooveeta, Lahden Suunnistajia, Angelniemen Ankkureita tai Paimion Rastia.

Ratamestarina toivon kovaa taistelua aivan jokaisesta sijasta. Vauhti on varmasti tapissa maailman huippujen ollessa paikalla, joten turisteille ei ole kärkikamppailuissa tilaa.

## Viimeinen 10MILA-katsastus

Finnspringissä on jokaisella jengillä revanssin paikka, ja kaikki lähtevät taas samalta viivalta - H21 klo 11:00 ja D21 klo 11:20. 
Odotettavissa on vauhdikas ja nopeatempoinen kolmiosuuksinen viestikilpailu. Kärkijoukkueet suoriutuvat pisimmistä (6 km ja 7,5 km) osuuksista varmasti 40 minuutin pintaan. Kummankin viestin kakkososuudet ovat n. kilometrin muita lyhyempiä.
Näin ollen n. klo 13.20 molempien sarjojen voittajat ovat selvillä.

Sunnuntain viestikilpailu toimii viimeisenä katsastuksena monelle seuralle valittaessa joukkueita seuraavana viikonloppuna skånelaismaastoissa juostavaan Tiomilaan. Lisäksi lauantaina kilpailtava pitkänmatkan kisa tuo FinnSpring-viestiin oman lisämausteensa.

## ISTV välittää tunnelmat suorana

Urheilu on tunnetusti parasta paikan päällä(!), mutta Viestiliigan jokaista osakilpailua pääsee seuraamaan myös kotisohvalta. 
Finnspring-viesti näytetään suorana lähetyksenä ISTV:ssä ja Ruudussa sunnuntaina 21.4. klo 10:45 alkaen.

[Linkki suoraan ISTV:n lähetykseen](https://www.is.fi/muutlajit/art-2000006073763.html)

Tsekkaa Viestiliigan pistetilanne [Viestiliigan sivuilta](http://www.suunnistus.net/viestiliiga/)
  
    
Sami Valkama, ratamestari


![Viestiliiga]({{ site.url }}/img/2019-04-18_viestiliiga.png "Viestiliiga")
